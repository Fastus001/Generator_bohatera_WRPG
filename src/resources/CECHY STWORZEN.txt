Atak Językiem +Obrażenia (Zasięg)
Stworzenie potrafi zwalać z nóg przeciwników machnięciem ogona. W swojej Turze może wykonać Darmowy Atak, wydając 1 Przewagę. Ogon zadaje tyle Obrażeń, ile wynosi podana wartość, która już zawiera Bonus z Siły stworzenia. Przeciwnicy o Rozmiarze mniejszym niż stworzenie, którzy odniosą jakiekolwiek Rany na skutek tego ataku, dostają także Stan Powalony. 
Bagnołaz 
Stworzenie na bagnie jest w swoim żywiole. Nie dostaje kar do ruchu za przemieszczanie się po bagnistym podłożu. 
Błogosławiony (różne) 
Stworzenie jest błogosławione i może udzielać Błogosławieństw; odpowiednie bóstwo podano w nawiasie. 
Broń +Obrażenia 
Stworzenie nosi broń do walki wręcz lub używa w walce zębów, pazurów albo tym podobnych. Broń zadaje tyle Obrażeń, ile wynosi podana wartość, która już zawiera Bonus z Siły stworzenia. Zazwyczaj będzie to wynosiło 4 + Bonus z Siły (co reprezentuje broń ręczną). 
Choroba (typ) 
Stworzenie przenosi wymienioną chorobę. Inne postacie muszą wykonać odpowiedni Test, aby uniknąć zakażenia. Patrz: strona 186. 
Cuda (różne) 
Stworzenie może czynić Cuda; odpowiednie bóstwo podano w nawiasie. 
Czempion 
Stworzenie wyjątkowo dobrze walczy. Jeśli wygra Test Przeciwstawny, gdy broni się w walce w zwarciu, może zadać Obrażenia, tak jakby to ono atakowało. 
Dekoncentrujący
Stworzenie rozprasza lub dezorientuje wrogów, być może wydzielając usypiający zapach lub powalający smród, a może ze względu na przerażająco dziwaczny wygląd. Wszystkie żywe cele w promieniu tylu metrów, ile wynosi jego Bonus z Wytrzymałości, dostają karę -20 do wszystkich Testów. Cel może dostać tę karę tylko raz – bez względu na to, jak wielu jest dekoncentrujących wrogów. 
Demoniczny (Próg)
Esencję stworzenia stanowi surowa magia, a w tym, co uchodzi za jej żyły, płynie paskudna posoka. Demoniczne stwory nie muszą zaspokajać normalnych potrzeb życiowych. Nie potrzebują jedzenia, wody ani powietrza. Wszystkie ataki stworzenia są Magiczne. Kiedy stworzenie zostanie trafione, rzuć 1k10. Jeśli wyrzuci tyle, ile wynosi próg, lub więcej, cios zostaje zignorowany, nawet jeśli jest to Trafienie Krytyczne. Za to jeśli Żywotność stworzenia zostanie zredukowana do 0, jego dusza natychmiast powraca do Królestw Chaosu. Stworzenie zostaje usunięte z rozgrywki.
Długi Krok
Stworzenie porusza się wielkimi krokami, być może dlatego, że jest czworonożne lub ma szczególnie długie nogi. Gdy biegnie, pomnóż Szybkość Biegu przez 1,5.
Dusiciel
Stworzenie potrafi ściskać i miażdżyć ofiary. Każdy udany rzut na trafienie daje celowi Stan Pochwycenie. Jeżeli do tego dojdzie, stworzenie może wejść w Chwyt. Patrz: strona 163.
Duży
Stworzenie jest dużym okazem swojego gatunku. Dostaje +10 do Siły i Wytrzymałości oraz -5 do Zwinności.
Elita
Stworzenie jest doświadczonym weteranem. Dostaje +20 do Walki Wręcz, Umiejętności Strzeleckich i Siły Woli.
Eteryczny
Stworzenie ma niematerialną postać, co pozwala mu przenikać przez obiekty materialne. Może być ranione tylko na skutek ataków magicznych.
Furia
Stworzenie ulega czasami wszechogarniającej wściekłości. Może wydać wszystkie Przewagi (minimalnie 1), by wzbudzić w sobie Nienawiść wobec przeciwników w walce wręcz. Jeżeli stworzenie zebrało przynajmniej 3 Przewagi, może wydać wszystkie Przewagi, by wpaść w Szał Bojowy. Patrz: strona 190.
Głupi
Chociaż stworzenie nie jest całkiem pozbawione samoświadomości (a zatem nie ma cechy Zwierzęcy), jest głupie. Jeśli znajduje się w pobliżu dowolnych sojuszników, którzy nie mają cechy Głupi, stwór prowadzony jest przez sojuszników i nic się nie dzieje. W innym przypadku stwór musi zdać Łatwy (+40) Test Inteligencji na początku każdej Rundy, inaczej staje się bardzo zdezorientowany. Jeśli coś takiego nastąpi, stwór zacznie się ślinić, może usiądzie w miejscu albo będzie dłubał w nosie. Niewiele z niego pożytku i w tej Turze traci Ruch oraz Akcję. 
Groza (wartość)
Stworzenie w sposób nadnaturalny wzbudza mrożącą krew w żyłach Grozę w innych istotach. Poziom Grozy równy jest podanej wartości. Patrz: strona 190.
Konstrukt
Stworzenie jest konstruktem z magii, całkiem bezrozumnym i spajanym przez magiczne więzy. Nie ma Cech Inteligencja, Siła Woli ani Ogłada i nigdy nie musi ich testować. Jeśli brakuje czarodzieja, który by je kontrolował, albo stworzenie nie posiada cechy Terytorialny, wałęsa się bezmyślnie, podążając za nurtami przenikającej otoczenie magii. Gdy trzeba obliczyć Żywotność stwora i wymagane jest określenie Bonusu z Siły Woli, użyj jego Bonusu z Siły. Wszystkie ataki stworzenia są Magiczne.
Kwasowa Krew
Krew stworzenia jest żrąca. Za każdym razem, gdy zostanie ono ranione, tryska z niego krew i wszystkie związane z nim walką cele dostają 1k10 Ran. Są one normalnie obniżane przez Bonus z Wytrzymałości i Punkty Pancerza, ale wynoszą minimum 1.
Jad (poziom Trudności)
Ataki stworzenia są zatrute lub jadowite. Przeciwnicy, którym zadało ono Rany, otrzymują Stan Zatrucie. Jeśli nie jest podany poziom Trudności uniknięcia efektów jadu, domyślnie jest on Wymagający. Patrz: strona 169.
Latanie (wartość)
Gdy stworzenie wykonuje Ruch, może przelecieć tyle metrów, ile wynosi podana wartość. Lecąc, ignoruje wszelkie przeszkody terenowe i inne oraz postaci. Pod koniec ruchu musi zdecydować, czy wyląduje, czy będzie kontynuować lot. Może w ramach tego ruchu wykonać Szarżę. Jeśli na początku swojej Tury leci, musi wybrać jako Ruch Latanie. Jeśli nie jest w stanie tego zrobić, MG decyduje, jak daleko stworzenie upadnie (patrz strona 166). Biorąc stworzenie na cel, zmierz odległość horyzontalną jak normalnie, a następnie zwiększ dystans o 1 poziom. Zatem strzał na Dalekim zasięgu stanie się strzałem na Bardzo dalekim zasięgu. Natomiast jeśli był to Bardzo daleki zasięg, stworzenia nie można dosięgnąć strzałem. Lecąc, stworzenie dostaje karę -20 do wszystkich prób walki dystansowej, ponieważ nurkuje w powietrzu i zatacza kręgi.
Lęk (Obiekt)
Stworzenie odczuwa Strach (0) przy spotkaniu z Obiektem. Patrz: zasady Strachu na stronie 190.
Lodowaty Uścisk
Dotyk stworzenia mrozi dusze wrogów. Kosztem 2 Przewag i swojej Akcji stworzenie może podjąć Test Przeciwstawny Walka Wręcz/ Broń Biała albo Unik. Jeśli wygra, jego cel traci 1k10+PS punktów Żywotności, których nie zmniejszają Bonus z Wytrzymałości ani Punkty Pancerza. Ten atak jest Magiczny.
Macki (wartość)
Stworzenie ma macki w liczbie #. Dostaje jeden Darmowy Atak na mackę. Atak każdej macki zadaje tyle Obrażeń, ile wynosi podana wartość – zawiera już ona Bonus z Siły stworzenia. Jeśli atak zada Obrażenia, może ponadto dać przeciwnikowi Stan Pochwycenie, co zapoczątkowuje Chwyt celu przez daną mackę. Jeśli macka wykonuje Chwyt, aby rozstrzygnąć jego wynik, użyj Darmowego Ataku macki zamiast wykorzystywania Akcji stwora (patrz strona 338).
Magiczny
Stworzenie spowite jest magią. Wszystkie jego ataki liczą się jako Magiczne, co oznacza, że może ranić istoty wrażliwe tylko na ataki magiczne.
Mieszkaniec Lasu
Stworzenie jest w swoim żywiole w lesie. W zalesionym terenie dodaje Bonus ze Zwinności do PS wszystkich Testów Wspinaczki i Skradania.
Mutacja
Stworzenie zostało „pobłogosławione” mutacją. Wykonaj dla niego rzut w Tabeli Spaczenia Fizycznego na stronie 184.
Nie Czuje Bólu
Stworzenie nie odczuwa bólu i może nie zwracać na niego uwagi. Wszelkie kary z Ran Krytycznych są ignorowane, o ile nie są Amputacjami. Stworzenie wciąż dostaje odpowiednie Stany jak normalnie.
Nie do Zdarcia
Bez względu na to, jak mocno obrywa stworzenie, wciąż się podnosi. Wszystkie Rany Krytyczne, których wynikiem nie jest śmierć, mogą zostać wyleczone; wystarczy połączyć potrzebne części ciała w odpowiednich miejscach, może unieruchamiając je klamrami lub dużymi kołkami, a stwór zaraz będzie gotowy funkcjonować dalej. Nawet „śmierć” można „wyleczyć”, jeśli do ciała zostaną przymocowane odpowiednie części takie jak stracona głowa. Jeśli nastąpi zgon, a wszystkie części ciała będą na swoim miejscu, stworzenie może wykonywać po swojej śmierci Wymagający (+0) Test Odporności z PS wynoszącym 6 na początku każdej Rundy (przez tyle Rund, ile wynosi jego Bonus z Wytrzymałości). Jeśli Test jest udany, stworzenie z charkotem budzi się do życia z 1 punktem Żywotności.
Nienawiść (Obiekt)
Stworzenie naprawdę nienawidzi Obiektu. Patrz: zasady Nienawiści na stronie 190.
Niestabilny
Ciało stworzenia spaja plugawa magia, która staje się niestabilna w świecie materialnym. Gdy stworzenie kończy Rundę związane walką z przeciwnikiem o wyższej Przewadze, zostaje odepchnięte, a wiążąca go magia słabnie. Otrzymuje tyle Ran, ile wynosi różnica Przewag. Zatem jeśli stworzenie miało 1 Przewagę, a jego przeciwnik 3, stworzenie otrzyma 2 Rany. Jeśli stworzenie kiedykolwiek osiągnie 0 Ran, spajająca je magia rozprasza się i stwór „umiera”.
Niewrażliwość (rodzaj)
Stworzenie jest całkowicie niewrażliwe na określonego rodzaju Obrażenia, takie jak od trucizny, magii lub elektryczności. Wszelkie Obrażenia tego rodzaju, włącznie z Ranami Krytycznymi, są ignorowane.
Niewrażliwość na Psychologię
Stworzenie jest odważne, nadzwyczajnie głupie albo po prostu dało się ponieść chwili. Dzięki temu zupełnie się nie boi. Ignoruje zasady Psychologii. Patrz: strona 190.
Ochrona (wartość)
Stworzenie jest magiczne, nosi specjalny talizman albo ma szczęście – niektóre ciosy po prostu go nie trafiają. Rzuć 1k10 po każdym otrzymanym ciosie. Jeśli stworzenie wyrzuci tyle, ile wynosi podana wartość, lub więcej, cios zostaje zignorowany, nawet jeśli jest to Trafienie Krytyczne.
Odporność na Magię (wartość)
Efekt wywierany przez magię na stworzenie jest ograniczony. PS dowolnego wpływającego na stworzenie czaru zmniejszany jest o podaną wartość. Zatem Odporność na Magię 2 zmniejsza PS o 2.
Ożywieniec
Ożywieńcy nie są ani żywi, ani martwi, co oznacza, że nie potrzebują powietrza, jedzenia, wody... Ta cecha używana jest najczęściej wtedy, gdy czary, cuda i inne zdolności obejmują tylko Ożywieńców.
Pancerz (wartość)
Stworzenie chronione jest przez pancerz lub grubą skórę. Ma tyle Punktów Pancerza, ile wynosi wartość, na wszystkich Miejscach Trafień.
Petryfikujące Spojrzenie
Spojrzenie stworzenia potrafi zamienić ciało w kamień. W ramach swojej Akcji stworzenie może wydać wszystkie Przewagi, by użyć spojrzenia (minimalnie 1). Stworzenie wykonuje Test Przeciwstawny Umiejętności Strzeleckie/Inicjatywa, dodając 1 PS za każdą wydaną Przewagę. Przeciwnik dostaje 1 Stan Oszołomienie za każde 2 PS, o które wygrało stworzenie. Jeśli stworzenie wygra co najmniej o 6 PS, jego cel zostaje nieodwracalnie zamieniony w kamień. Jeśli cel potrafi rzucać czary, można wykonać Test Przeciwstawny z Umiejętnością Język (Magiczny) zamiast Inicjatywy, co reprezentuje rzucanie przez cel kontr zaklęcia.
Płochliwy
Stworzenie łatwo płoszy się z powodu magii lub donośnych odgłosów – dostaje wtedy +3 Stany Panika.
Przebiegły
Stworzenie jest wyjątkowo przebiegłe. Dostaje +10 do Ogłady, Inteligencji i Inicjatywy.
Przywódca
Stworzenie jest doświadczonym przywódcą. Dostaje premię +10 do Ogłady i Siły Woli. Uwaga: tej cechy nie mogą wybierać stworzenia posiadające cechę Zwierzęcy.
Regeneracja
Stworzenie leczy się w niezwykłym tempie. Nawet jego odcięte części ciała mogą odrastać. Na początku każdej Rundy, o ile pozostało mu ponad 0 Żywotności, stworzenie automatycznie regeneruje 1k10 punktów Żywotności. Jeśli pozostało mu 0 Żywotności, regeneruje jedną Ranę po wyrzuceniu 8+ na 1k10. Jeśli kiedykolwiek podczas regeneracji wyrzuci 10, może w pełni zregenerować także Ranę Krytyczną, anulując w ten sposób wszelkie powiązane z nią kary i Stany. Poza tym wszelkie Rany Krytyczne lub Rany spowodowane przez ogień nie mogą być regenerowane i powinny być zapisywane oddzielnie.
Rogi +Obrażenia (typ)
Stworzenie ma rogi lub inne ostre wyrostki (jeśli jego Cecha Stworzenia Rogi reprezentuje coś innego, będzie to określone w nawiasie). Gdy stworzenie zyskuje Przewagę na skutek Szarżowania, może wykonać Darmowy Atak swoimi Rogami. Taki atak przeprowadzany jest jak normalnie: wykorzystaj podaną wartość Obrażeń (Bonus z Siły stworzenia jest już wliczony).
Rozmiar (różne)
Ta cecha reprezentuje stworzenia, których rozmiar różni się od standardowego w grze (czyli mniej więcej wielkości człowieka). Jest siedem poziomów Rozmiaru – od drobnego po monstrualny.
Rój
Roje to wielkie ilości tych samych stworów działających jak jeden. Rój liczy się jako jeden stwór, który ignoruje zasady efektów psychologicznych (patrz strona 190) i może ignorować zasady Związania walką, gdy wykonuje Ruch. Jeśli rój trafi przeciwnika, aktywuje zasadę Śmiertelny cios (nawet jeśli nie zabił przeciwnika – patrz strona 160). Wszyscy przeciwnicy Związani walką z rojem automatycznie otrzymują 1 Ranę pod koniec każdej Rundy, gdy rój opada na wszystko w pobliżu. Rój ma pięć razy więcej Żywotności niż normalny okaz danego stworzenia i dostaje +10 do Walki Wręcz. Wszelkie próby strzelania do roju mają premię +40 do trafienia. Rój ignoruje wszelkie zasady Rozmiaru stworzeń.
Rzucanie Czarów (różne)
Stworzenie potrafi rzucać wszystkie zaklęcia Tradycji Magii podanej w nawiasie.
Sieć (wartość)
Stworzenie może tworzyć sieci służące do łapania niebacznych wrogów. Za każdym razem, gdy stwór trafia przeciwników, dostają oni 1 Stan Pochwycenie o Sile równej podanej wartości. Patrz: strona 168.
Siłacz
Stworzenie jest ciężkie i brutalne. Dostaje -1 do Szybkości, -10 do Zwinności oraz +10 do Siły i Wytrzymałości.
Skoczny
Stworzenie potrafi wysoko podskakiwać dzięki silnym kończynom, magii albo szczątkowym skrzydłom. Gdy Szarżuje lub Biegnie, podwaja swoją Szybkość i może ignorować wszelkie przeszkody terenowe oraz postacie, przeskakując nad nimi.
Skryty
Stworzenie jest wyjątkowo skryte. Dodaje wartość swojego Bonusu ze Zwinności do PS wszystkich Testów Skradania.
Spaczenie Umysłu
Umysł stworzenia przepełnia Chaos. Wykonaj dla niego rzut w Tabeli Zepsucia Psychicznego na stronie 185.
Spaczenie (siła)
Stworzenie jest napiętnowane przez Chaos lub przepełnione mroczną magią. Siła spaczenia podana jest w nawiasie. Patrz: str. 182.
Sprytny
Stworzenie jest wyjątkowo bystre. Dostaje +20 do Inteligencji i +10 do Inicjatywy.
Staje Dęba
W ramach swojego Ruchu stworzenie może wykonać atak Tupnięciem, jeśli jest większe od przeciwnika (patrz Rozmiar).
Strach (wartość)
Stworzenie wywołuje nienaturalny Strach w innych istotach. Poziom Strachu równy jest podanej wartości. Patrz: strona 190.
Strzelanie +Obrażenia (Zasięg)
Stworzenie dysponuje bronią dystansową. Broń zadaje podane Obrażenia, a jej zasięg w metrach podany jest w nawiasie.
Szał Bojowy
Stworzenie może wpadać w Szał Bojowy. Patrz: strona 190.
Szybki
Stworzenie porusza się niespodziewanie szybko. Dostaje +1 do Szybkości i +10 do Zwinności.
Terytorialny
To stworzenie strzeże określonego obszaru lub miejsca. Będzie walczyło do śmierci w jego obronie i normalnie nie będzie ścigało wrogów, jeśli uciekną z tego obszaru.
Tropiciel
Tropiciele skutecznie śledzą swoje ofiary, zazwyczaj za pomocą węchu lub słuchu. Do wszystkich Testów Tropienia dodają PS równe swojemu Bonusowi z Inicjatywy.
Twardy
Stworzenie jest odporniejsze na obrażenia niż normalnie i nie odpuszcza. Dostaje +10 do Wytrzymałości i Siły Woli.
Twardziel
Stworzenie jest w stanie przyjąć więcej obrażeń niż większość innych istot. Zwiększ Żywotność stworzenia o wartość równą jego Bonusowi z Wytrzymałości (zastosuj to przed wszelkimi modyfikatorami Rozmiaru).
Ugryzienie +Obrażenia
W swojej Turze stworzenie może wykonać Darmowy Atak, wydając 1 Przewagę, z Obrażeniami o podanej wartości (zawierają już one Bonus z Siły).
Upiorne Wycie
Stworzenie potrafi wydawać mrożące krew w żyłach wycie, zabójcze dla tych, którzy je usłyszą. W swojej Turze stworzenie może zużyć wszystkie Przewagi (minimalnie 2), aby wydać z siebie koszmarny wrzask. Jest to Darmowy Atak. Wszystkie żywe cele w promieniu tylu metrów, ile wynosi Inicjatywa stwora, natychmiast dostają 3 Stany Ogłuszenie i odnoszą 1k10 Ran ignorujących Bonus z Wytrzymałości i Punkty Pancerza. Ponadto objęte tym efektem postacie muszą zdać Przeciętny (+20) Test Odporności, inaczej dostają Stan Panika.
Uprzedzenie (Obiekt)
Stworzenie po prostu nie lubi Obiektu. Patrz: zasady Uprzedzenia na stronie 190.
Wampiryczny
Stworzenie żywi się krwią i czerpie z tego wielką siłę fizyczną. Za każdym razem, gdy wykona udane Ugryzienie odpowiedniego przeciwnika, leczy tyle Żywotności, ile traci jego przeciwnik. Takie picie krwi to jedyny sposób, w jaki może się leczyć.
Widzenie w Ciemności
Stworzenie ma Talent Widzenie w Ciemności. Patrz: strona 145.
Widzenie w Mroku
Stworzenie potrafi widzieć w ciemności jak w świetle dziennym.
Wojowniczy
Stworzenie uwielbia zwyciężać w walce. Dopóki ma więcej Przewag niż przeciwnik, jest niewrażliwe na efekty psychologiczne.
Wrogość (Obiekt)
Stworzenie naprawdę nie lubi Obiektu. Patrz: zasady Wrogości na stronie 191.
Wspinacz
Stworzenie potrafi bez wysiłku wspinać się po pionowych powierzchniach, a nawet poruszać się po suficie, gotowe opaść na niczego niespodziewającą się ofiarę. Porusza się z pełną Szybkością po dowolnej odpowiedniej powierzchni i automatycznie przechodzi wszystkie Testy Wspinaczki.
Wymiot
Stworzenie potrafi wyrzucać z siebie strumień żrących wymiocin, pokrywając przeciwników cuchnącym, na wpół strawionym śluzem. W swojej Turze, wydając 3 Przewagi, stworzenie może wykonać Wymiot jako Darmowy Atak. Stworzenie wybiera 1 cel, który widzi w promieniu tylu metrów, ile wynosi jego Bonus z Wytrzymałości, i wymiotuje. Trafione zostają także wszystkie cele w promieniu dwóch metrów od tego celu. Stworzenie przeprowadza Test Przeciwstawny Umiejętności Strzeleckie/ Unik przeciwko wszystkim objętym efektem celom (jeden rzut stwora przeciwko wszystkim poszczególnym celom). Test jest zazwyczaj Łatwy (+40) dla wymiotującego stwora ze względu na bliski dystans oraz Wymagający (+0) dla przeciwników. Wszystkie cele, które przegrały, otrzymują trafienie z Obrażeniami równymi tyle, ile wynosi Bonus z Wytrzymałości +4 stwora, oraz dostają Stan Oszołomiony. Noszony przez objęte efektem postaci pancerze oraz wszelka broń dostają 1 punkt Uszkodzeń od kwasowych wymiocin.
Wyszkolony (wyuczone umiejętności)
Ta cecha reprezentuje zwierzęta, które zostały wyszkolone z użyciem Umiejętności Tresura. Umiejętności znane zwierzęciu podane są w nawiasie. Możesz tworzyć własne wyszkolone umiejętności. Aportujący: Zwierzę zostało nauczone aportowania. Normalnie jest to zarezerwowane dla psów i podobnych stworzeń. Bojowy: Zwierzę zostało przyuczone do udziału w walce i dostaje +10 do Walki Wręcz. Ponadto może ignorować Cechę Stworzenia Płochliwy w odniesieniu do głośnych dźwięków. Maskotka: Zwierzę zostało nauczone zabawiania innych. Dostaje premię +10 do odpowiednich Testów Muzyki, Sztuki lub Występów. Magiczny: Zwierzę zostało nauczone ignorowania cechy Płochliwy w odniesieniu do magii. To cecha wymagana przez czarodziejów, którzy chcą kupić konia. Pociągowy: Zwierzę zostało nauczone ciągnąć karetę, wóz, pług i tym podobne. Powracający: Zwierzę zostało nauczone powracania do domu, gdy zostanie wypuszczone lub zgubione. Stróżujący: Zwierzę zostało nauczone pozostawania w miejscu lub patrolowania okolicy jako strażnik. Uzyskuje Cechę Stworzenia Terytorialny. Ujarzmiony: Zwierzę zostało nauczone ignorowania swojej cechy Zwierzęcy. Dostaje 2k10 Ogłady. Wierzchowiec: Zwierzę pozwala się dosiadać. Niektóre stworzenia są wyjątkowo wojownicze i nie zaakceptują jeźdźca, który nie posiada odpowiedniej Umiejętności. Zatem jeśli chcesz dosiadać gryfa, musisz mieć Umiejętność Jeździectwo (Gryfy).
Zakażony
Skóra stworzenia jest pełna gryzących pcheł lub czegoś podobnego. Wszyscy przeciwnicy dostają karę -10 do trafienia w walce w zwarciu, ponieważ pasożyty rozpraszają ich i irytują.
Zaraza
Stworzenie (albo jego broń) przenosi paskudną infekcję. Jeśli spowoduje utratę Żywotności żyjącego przeciwnika, musi on zdać Łatwy (+40) Test Odporności, inaczej nabawi się Ropiejącej Rany (patrz strona 187).
Ziemnowodny
Stworzenie jest w swoim żywiole w wodzie. Może dodać swój Bonus ze Zwinności do PS wszystkich testów Pływania i poruszać się w wodzie z pełną Szybkością.
Zimnokrwisty
Stworzenie jest zimnokrwiste i nie działa pochopnie. Może odwrócić wszystkie nieudane Testy Siły Woli.
Zionięcie +Obrażenia (typ)
Stworzenie posługuje się zionięciem jako potężną bronią. W swojej Turze, kosztem 2 Przewag, może aktywować Zionięcie jako Darmowy Atak. Wybierz 1 cel, który stworzenie widzi w promieniu 20 + Bonus z Wytrzymałości metrów. Trafione zostają wszystkie postacie wokół tego celu w promieniu tylu metrów, ile wynosi Bonus z Siły, podobnie jak wszystkie postacie znajdujące się między stworzeniem a celem. Przeprowadź Test Przeciwstawny Umiejętności Strzeleckie/Unik przeciwko wszystkim objętym efektem celom (jeden rzut stwora przeciwko wszystkim poszczególnym celom). Każdy cel, który przegrał Test, otrzymuje trafienie zadające wskazaną wartość Obrażeń. Co więcej, jeśli przy Cesze Stworzenia wymieniony jest jeden z opisanych niżej typów zionięcia, zastosuj wskazane zasady. • Dym: Obszar wypełnia się dymem, który zasłania pole widzenia na tyle Rund, ile wynosi Bonus z Wytrzymałości. • Elektryczność: Obrażenia ignorują Punkty Pancerza. Cele otrzymują Stan Oszołomienie. • Kwas: Noszony przez objęte efektem postaci pancerze oraz wszelka broń dostają 1 punkt Uszkodzeń. • Ogień: Obrażenia ignorują Punkty Pancerza. Cele otrzymują Stan Podpalenie. • Trucizna: Obrażenia ignorują Punkty Pancerza. Cele otrzymują Stan Zatrucie. • Zimno: Cele dostają jeden Stan Oszołomiony za każde pełne 5 odniesionych Ran (minimalnie 1). Stworzenie jest odporne na własne Zionięcie. Ten atak jest Magiczny.
Zwierzęcy
Stworzenie jest nierozumne albo nie potrafi posługiwać się mową. Unika ognia i dostaje Stan Panika, jeśli zetknie się z ogniem. W obronie używa wyłącznie Umiejętności Unik. Jeśli straci ponad połowę Żywotności, spróbuje uciec, o ile nie chroni swoich młodych, nie jest osaczone lub nie ma Cechy Stworzenia Terytorialny. W takim przypadku wpada w Szał Bojowy (patrz strona 190). Zwierzęce stworzenia nie mają Cechy Ogłada.
Żarłoczny
Stworzenie nieustannie łaknie świeżego mięsa. Jeśli zabije lub unieruchomi żywego przeciwnika (albo natknie się na świeże ciało), musi zdać Przeciętny (+20) Test Siły Woli, inaczej zaczyna ucztować, tracąc następną Akcję i Ruch. 
